---
title: 'Bölüm #1 – Mazot sadece dökülünce mi yanar?'
date: 2020-02-12
tags: 'üfleyip yazdıklarım #1'
---

{% img /assets/petrolstation.jpg %}

Yine gayet normal geçen gecelerden biriydi. Okullarımızın tatil olmasıyla tüm arkadaş grubu olarak büyüdüğümüz küçük kasabaya geri dönmüştük. Mevsimin soğuk geçmesine rağmen ılık bir Şubat akşamıydı. Önce bir kafede oturup her türlü konuda uzun uzun boş yaptıktan sonra biraz esrar bulup Ata’nın evine geçtik. Saatlerce saçmalıktan ve esrarın etkisiyle yenilen onlarca yiyecekten sonra geceyi bitirip evlere dağılmaya karar vermiştik.

Böyle maddeler bana her zaman sert gelmiştir. Zaten alkol problemimin olduğunu düşünürsek bir de uyusturucu bağımlısı olup beynimi iyice yakmak üzere olduğumum farkındaydım. Bu da beni biraz paranoyaklaştırdı sanırım. En azından sadece paranoyak olarak kalmayı isterdim. Çünkü bu gece yaşanacak ilginçlikleri her hangi bir madde etkisi altında bile yaşayacağımı düşünmezdim.

Eniscan zaten şehre uzak olan kasabamızın da uzak bir ucunda oturuyordu. Bu yüzden arabası vardı ve gece dönerken bizi de evlerimize bırakırdı. Ben ve Kağan yakın oturduğumuz ve Eniscan’ın yolunun üstünde kaldığımız için arabaya bindik. Son ses müziği açtık ve yolluk olarak sardığımız dalı yaktık. Zaten dumanlı olan kafamız iyice uçmaya başlamıştı. Camı açtığımda soğuk havanın yüzüme vurma hissi mükemmeldi. Bağırarak şarkılar söyleyip normalde asla gülmeyeceğimkz şeylere dakikalarca kahkaha arıyorduk. Enis, atıştırmalık bir şeyler almak için benzincide durdu. Benzincinin etrafinda başka hiçbir yapı yoktu. Sokak lambaları, benzinlik ve yolun karşısındaki lastikçinin tabelası dışında ışık yoktu. Her yer olması gerektiginden daha ıssız ve sessizdi. Benzincinin yanında onlarca araba park etmişti ama sahiplerini görmemiştim. Benzincideki tek kişi kasada duran görevliydi.

Çikolata ve enerji içeceği aldıktan sonra kasaya gittik. Ödemeleri yaparken kulağıma ilginç bir ses gelmeye başladı. Sanki bir düzine ipek sesli kadın dilini anlayamadığım şarkılar söylüyordu. Dikkatimi bu sese verdikten sonra kasanın arkasındaki kapıdan geldiğini fark ettim. Kapının arkasında aşağıya inen merdivenler ve orada şarkı söyleyen kadınlar varmış gibiydi. Tabiki buna bir anlam veremedim ve fazla esrar yüzünden olduğuna karar verdim.

Sonrasında eve döndüm ve uyumaya çalıştım. Yataktayken tek düşünebildiğim şey buydu. Bu kadar anlamsız ve saçma bir olayı kafama takmış olmam uyumamı iyice zorlaştırıyordu. Artık uyku ve kafamda dönen fikirlerle savaşmayı bırakıp o kapının arkasında ne olduğunu öğrenmek için benzinliğe geri dönmeye karar verdim. Kış gecesi bisikletle 3 kilometre kadar yol gitmem gerekiyordu ama bu bile umurumda değildi. Üzerimi giyinip bisikletime atladım. İki kez sigara ve el ısıtma molası vererek benzinliğe ulaştım.

İlk geldiğimden farklı bir şey yoktu. Park etmiş arabalardan bir kaç tanesi eksilmişti o kadar. Tekrar içeri girdim ve hayatından bezmiş donuk bakışlı kasiyerin yanına gittim. Çocuğun önünde 3-4 tane iddia kuponu duruyor ve telefonunda basketbol maçı açıktı. Kuponlarının gelmeyeceği suratından anlaşılıyordu.  Başta bana pek dikkat etmeyip maçı izlemeye devam etti. Kasaya yaklaşıp tekrar o sesi duymaya çalıştım. Bu sefer şarkı söyleyen kadınlar yoktu ama lounge olduğunu düşündüğüm bir müzik sesi gelmeye devam ediyordu. Kasiyere aşağıda ne olduğunu sorduğumda bana sadece gözlerini çevirdi ve “Seni ilgilendiren bir şey yok.” diye ekledi. Tabiki de bu kadar yolu neler döndüğünü öğrenemeden dönmek için gelmemiştim. Kasiyer benden en fazla 5 yaş büyük duruyordu ve belli ki paraya ihtiyacı vardı. Rüşvet vermeyi düşünsem de ona verebileceğim bir param olmadığı için montumun cebinden kalan son cigaramı çıkardım ve eğer isterse birlikte içebileceğimizi söyledim. Zaten bezmiş halinden ve buruşmuş kuponlarından dolayı kabul etmesi pek sürpriz olmadı. Kapının önüne çıktık ve içmeye başladık. Buranın sahibinin kasabaya 2 yıl önce taşınan 50-60 yaşlarında zengin bir iş adamı olduğunu söyledi. Başlarda arkadaşlarıyla poker oynamak ve kokain çekmek için düzenlediği bodrum katını son aylarda daha büyük etkinlikler ve sosyal bir ortam için kullanmaya başlamış. Mekandaki insanların çoğunluk olarak buradaki çalışanlarından ve kasabada samimi olduğu kişilerden oluşuyormuş.  İçeri beni de sokmasına ikna etmek biraz uzun sürdü ama sonunda çok kalmamak kaydıyla girmeyi başardım. 

İçerisi fazla büyük olmasa da çok iyi dizayn edilmişti ve çok para harcandığı belli oluyordu. Köşede kare bir bar ve duvarında onlarca çeşit içki, tam karşı köşesinde bir poker ve bilardo masası vardı. Mekanın diğer yarısında duvara bakacak şekilde dizilmiş deri koltuklar vardı ve tam karşısında projeksiyon perdesinden müziğe eşlik etmesi için açılmış görüntüler dönüyordu. Etraf duman altı olsa da kasabadan olduğunu fark ettiğim bir kaç kişiyi gördüm. Barda oturan aynı parıltılı elbiseleri giyen genç kızlar aralarında sohbet edip gülüyorlardı. İlk başta duyduğum şarkıyı bu kızların söylediğini tahmin ediyorum. Sanki dolabın içinden Narnia’ya çıkmıştım. Bu gördüklerimin gerçekliğini algılamam bile dakikalar aldı. Biraz daha ortamı seyrettikten sonra daha fazla dikkat çekmemek için mekandan hızlıca ayrıldım ve eve döndüm. Gecenin şaşkınlık ve yorgunluğundan nasıl uyuduğumu fark etmedim bile. 

{% img /assets/epic_man_cave.jpg %}

Sadece duyduğum ufak bir sesin gelecekte hayatımı nasıl değiştireceğini asla tahmin edemezdim. 
